---
title: "Legalizujme trávu!"
slug: "legalizujme-travu"
author: "Julius Fučík, Tomáš Baťa"
publishedAt: 2024-10-14
image: "../../assets/legalizujme-travu/01.jpg"
---

Privilegium studia na naší škole je opravdu výjimečné a ne každému se poštěstí na naši školu dostat. Přesto a přes fakt, že se učitelé snaží své hodiny obohatit speciálními aktivitami, jako jsou testy a nedobrovolná zkoušení, často dochází k určité formě stereotypizace a repetičnosti. Pro některé studenty je prostě školní výlet do Osvětimi příliš malým rozptýlením. Potřebují probudit a uvolnit svou mysl, zregenerovat se, znovu se pořádně nadechnout. Od toho jsme tu samozřejmě my a naše články. Napadla nás však myšlenka, která, pokud nepočítáme tak polovinu školy, nikoho předtím nenapadla. *Legalizujme trávu!*

Tento radikální krok má mnoho opodstatnění. Prvním může být nově implementované workoutové hřiště, na které se bez styku s trávou prakticky nejde dostat. Její legalizace by umožnila dobrovolné posilování mimo výuku tělesné převýchovy, díky čemuž by se jistě zvýšil počet svalově vyspělých koreb, a tím i celková atraktivnost našeho chlapectva. Pro gaučové sportovce, ke kterým se naše redakce hrdě hlásí, by se legalizací trávy naskytla možnost volného odpočinku na lavičkách během poledních pauz. Jejich dosavadní praktické využití, zvláště té vedle popelnice směsného odpadu, považujeme za nedostatečné. To by se mohlo razantně změnit. Právě lenošstvo naší školy by si na nich mohlo vychutnávat obědy a námi legalizovanou trávu.

Naše reforma školství řeší i problém s celkovým vedrem v budově školy. Nemůže vám být ve škole vedro, když v ní vůbec nejste. V teplých dnech by se mohli mudrlanti školy ochladit na severovýchodní straně budovy školy, v zimním období zase na severozápadní. Takové řešení by mohlo být uplatněno zejména na výchovy nebo předměty nevyžadující pevný povrch lavic. Zároveň se tak vyřeší opakované výmluvy na odpařený inkoust z domácích úkolů.

Dále bychom mohli jmenovat travnaté fotbalové hřiště nebo nově zrekonstruované volejbalové hřiště. Obě by byla ideální k volnočasovým hrám. Hůře realizovatelná, ale podle našich výpočtů proveditelná myšlenka je otevřít tyto prostory žactvu na víkendy. Po vyžádání klíčů nebo přístupových údajů by mohli ochotníci trávit čas sportem na jejich oblíbené trávě.

Většina z našich čtenářů si již jistě všimla naší naprosté nezaujatosti a neutrality. Objektivně proto vyzdvihneme i některá úskalí. Díky pomoci ze strany vedoucího ředitelského oddělení, pana Lehara, nám bylo umožněno nahlédnout do legislativy omezující užití trávy. Kličkováním na hraně zákonem daných norem po vzoru Agrofertu se nám povedlo zprohýbat nejasně definované překážky, jako je nutnost zamčených dveří směrem na dvůr. Jako větší problém považujeme nejasnost v otázce učitelského dozoru, zejména pak odpovědnost za nezletilé žáky. Nakonec se dostáváme k základu celé problematiky - legalizace trávy. Jak jsme zjistili, ve školním řádu stojí, že žáci nesmí opustit školu bez dovolení a řádné omluvy. A já se ptám: dá se odchod na školní pozemek považovat jako opuštění školy? Dle našich informací toto téma bude předmětem diskusí uvnitř ředitelského kruhu. My prozatím v želatinové ohýbatelnosti školních pravidel vidíme možnosti jejich obcházení. Proto dodržujte školní řád a užívejte trávy co hrdlo ráčí!

Bohužel právě probíhající oprava omítky a k ní vydaná vyhláška ředitelství limituje shromažďovací právo v blízkosti stavby. Toto rozhodnutí kvitujeme. Pokud by někomu spadla cihla na hlavu, vystudoval by maximálně tak Sion. Po zrušení tohoto omezení však doporučujeme benevolentnější pohled na trávení volného času na trávě.
