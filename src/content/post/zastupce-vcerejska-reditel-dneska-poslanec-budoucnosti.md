---
title: "Zástupce včerejška, ředitel dneška, poslanec budoucnosti?"
slug: "zastupce-vcerejska-reditel-dneska-poslanec-budoucnosti"
author: "Tomáš Baťa"
publishedAt: 2024-09-19
image: "/assets/zastupce-vcerejska-reditel-dneska-poslanec-budoucnosti/01.png"
---

Gymnázium Boženy Němcové slaví nového Krále, tedy Lehara. Po starém Králi školy se udělala Štěrbina ve vedení, kterou zalepil nový ředitel Mgr. Pavel Lehar, bývalý zástupce GYBONu. Po výběrovém řízení se ujal moci, osedlal křeslo ředitelny a začal plánovat, co se školou v příští pětiletce udělá.

Mgr. Lehar se dal s prvním srpnovým dnem do práce a začal dělat změny mírné i radikální. Jednou z těchto změn je například vyhoštění Mgr. Vokounové z jejího kabinetu do nového kutlochu na chodbě u horní tělocvičny. Z doslechu už snad každý ví, že je z toho angličtinářka velmi nadšená. Zároveň je tohle stěhování pro dobrou věc! Bude větší studovna! V tomto prostoru se bude nacházet spousta užitečných věcí, například zařízení pro termodynamickou manipulaci potravin prostřednictvím mikrovlnné emise, modul pro ergonomickou relaxaci a podporu tělesné opory prostřednictvím měkkého povrchu a zóna pro optimalizaci produktivity a kognitivních procesů prostřednictvím organizace a funkčního uspořádání.

Další změna se týká zájezdů do zahraničí. Díky programu Erasmus± se letos někam nepodíváme! Mezi dotčené akce patří například zájezd do Itálie s výtvarným a hudebním zaměřením, výlet do Würzburgu a další. Dle našich zdrojů (bakaláře) se nakonec na výběrový lyžařský kurz jede, za což děkujeme.

Neposlední v řadě reforem na naší škole, kterou přinesl mandát nového ředitele, je Buddy systém. Tento fantastický program spojuje studenty vyšších ročníků s těmi mladšími, kteří ještě ani neví, jak najít správnou třídu, natož jak fungují tiskárny. Studenti kvint a kvart dostanou díky tomuto programu příležitost nahlédnout do života primánů, aby viděli, jak se mění generace, a mohli se podělit o své cenné zkušenosti. Tento experiment a jeho dopady budeme se zájmem sledovat a zároveň držet palce novým primánům.

Můžeme jen polemizovat nad tím, jak se s revolučními reformami popasuje studentstvo a učitelský sbor, protože zde existuje také možnost, že by mohlo dojít k 1. hradecké defenestraci, což se zatím jeví jako velmi nepravděpodobné, ale stále možné. V případě úspěšnosti těchto reforem by mohl nastat zcela opačný případ, a to další kariérní růst v podobě role poslance. Kdyby se tak opravdu stalo, Pavel Lehar by následoval svého přítele Matěje Havla.

Na závěr se opožděně přidáváme ke gratulacím panu Leharovi ke zvolení a přejeme úspěšnou a benevolentní vládu. Sláva řediteli, ať žije ředitel!